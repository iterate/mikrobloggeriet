# OJ JEG ER KONSULENT

"Allerede den første uken på studiet ble vi introdusert til konsulenthverdagen gjennom linjeforeningens hovedsamarbeidspartner, Bekk. Og jeg sitter igjen med inntrykket av at fra det tidspunktet var det nok få som så seg tilbake; jobbtilbud og sommerinternships hos konsulenthus sto øverst på listen over ønskede arbeidsgivere. Dette kan også sees i Abakus sin utmatrikuleringsundersøkelse for 2022, hvor fire av topp fem ideelle arbeidsgivere er konsulenthus, og den siste er Google. (Det er kult å merke seg at Iterate faktisk er på fjerdeplass her). Men gir egentlig det å lokke med gratis mat og alkohol det riktige inntrykket av hva en konsulenthverdag innebærer? Har studenter og nyutdannede egentlig tenkt over hva dette innebærer? Jeg vet i hvert fall med meg selv at jeg ikke har gjort det, og har tenkt flere ganger den første måneden: "Oj! Jeg er konsulent"."

### Første forespeilet oppdrag

Når en fra salg kom til oss (Olav og meg) første gang, skvatt jeg litt til. Han presenterte et potensielt oppdrag hos porteføljeselskapet Flowzone, noe som fikk meg til å sukke litt. Ikke fordi prosjektet ikke var spennende – muligheten til å jobbe med mindre selskaper var en av de tingene jeg så på som en positiv side ved Iterate. Sukket var uavhengig av oppdraget, og heller relatert til det å være konsulent. For dette oppdraget innebar å sitte på kontorene til Flowzone, noe som er et faktum for konsulenter, men som jeg ikke hadde ofret en tanke. Jeg hadde på dette tidspunktet brukt tre gode uker på å bli kjent med folk i Iterate og å komme godt i gang med lunsjslabberas. Men nå skulle jeg plutselig ikke møte disse menneskene på flere uker, mens jeg var ute på oppdrag. Det er en selvfølge man kanskje burde ha tenkt på, men det hadde jeg altså ikke gjort, og skvatt litt der og da.

### Hoppe ut på dypet

Den andre 'oj'-en kom da jeg plutselig snublet over et driftsoppdrag fra en kollega. Jeg har alltid tenkt at dette med å hoppe ut i det dype er måten jeg lærer best på, men denne gangen slo tanken meg: "Oj, jeg er konsulent." Og her har jeg muligheten til å trå feil og faktisk gjøre ting verre for kunden. Jeg ble også stilt spørsmålet: "Hva vil du anbefale for vår kunde?" Tanken slo meg at som konsulent skal jeg faktisk kunne gi råd om hvordan noen skal utvikle sin bedrift, en kanskje litt skremmende oppgave, i hvert fall som nyutdannet.

Misforstå meg rett. Jeg elsker min nye tilværelse i Iterate, og ser mange positive sider ved å jobbe som konsulent. Men nå merker jeg at dette begynner å bli langt. Så det får jeg heller ta i en ny 'oj' om litt.

-Johan
