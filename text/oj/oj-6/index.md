<!-- Hva gjør du akkurat nå? -->
# OJ-6: Noen tanker boken _Ekko - Et essay om algoritmer og begjær_

I februar leste jeg boken _Ekko - Et essay om algoritmer og begjær_ av Lena Lindgren. Boka kom ut i 2021, og er nok kjent for flere av dere da den mottok stor ros fra litteraturkritikere, og vant priser som Brageprisen for beste sakprosabok. Jeg hadde fått med meg at boka fantes, men det var ikke før i år at den havnet forran meg.

Boka, eller essayet, ble skrevet som et forsøk på å forstå samtiden, og hvordan Silicon Valley, medieteknologien og utviklingen av sosiale nettverk har bidratt til å påvirke den. Lindgren prøver å tolke fremveksten ekkokammer, hatprat, splitting og radikalisering, avhengighet, synlighet og oppmerksomhet, og effektene som har bidratt til disse fenomenene. Sentralt for fenomenene er oppmerksomhetsøkonomien, og algoritmene som er utformet for å maksimere inntjeningen. Og algoritmene har forstått at disse fenomenene er lønnsomme.

Essayet bruker den romerske myten om Ekko og Narcissus som en rød tråd, eller anologi for å beskrive disse fenomenene. Myten handler om Narcissus, som er forelsket i seg selv og sitt eget speilbilde, og nymfen Ekko, som forelsker seg i Narcissus. Ekko er blitt forbannet etter å ha bablet meningsløshet for å distrahere, og har nå kun mulighet til å gjenta det siste andre har sagt. Myten ender med at Narcissus dør, besatt av sitt eget speilbilde, mens Ekko blir revet i stykker, besatt av Narcissus, og lever videre kun som en stemme som gjentar andre. Det er ikke åpenbart å trekke parallene mellom denne cirka 2000 år gamle fortellingen, og hvordan vi som menneskers oppførsel er i den nye medieteknologien og sosiale nettverk. Jeg synes essayet fletter disse to sammen på en spenennde måte.

Men det var kanskje nok om selve boken. Den er ikke så lett å beskrive i korte trekk. Jeg tenker derfor å skrive kort om hvorfor jeg likte denne boka, og hva jeg fikk ut av den.

Jeg likte denne boken, først og fremst fordi den gav meg noe mer klarhet i en stadig mer forrvirende verden. De siste 10 årene, og kanskje særlig fra valget det amerikanske valget i 2016, hvor Trump for første gang ble stemt inn som president, har endringene skjedd fort. Folks oppførsel og handlinger oppleves mer og mer irrasjonelle, og det er vanskeligere og vanskeligere å forstå hvorfor folk gjør hva de gjør. Jeg opplever at vi lever i stadig mer forskjellige virkligheter. For min del har denne følelsen kun økt siden 2016. Og særlig denne siste måneden hvor Trump igjen har kommet til makten i USA, og verden har blitt veltet på hodet i forrykende tid.

Nettopp denne utviklingen synes jeg Ekko diskuterer på en god måte. Særlig synes jeg Lindgren gjør en god jobb i å belyse mekanismene som gjør at vi mennesker oppfører slik vi gjør, og hvordan algoritmene bidrar til dette. Det hjalp meg med å **forstå** hvorfor Trump gjør som han gjør nå, hvorfor teknologi-lederene i Silicon Valley stiller seg bak, og hvorfor mennesker gjør statig mer rare og uforståelige ting.

Jeg kommer ikke til å diskutere alt dette i denne mikrobloggen, da det fortsatt er vanskelig å sette alle tankene i ord, og. Jeg oppfordrer derimot til å lese _Ekko - Et essay om algoritemer og begjær_. Den er kort og bra skrevet, og veldig dagsaktuell.
Også ønsker jeg gjerne å diskutere disse temaene videre.

Olav

![_Narcissus_, maleri av Caravaggio, bilde fra Wikimedia (CC-BY-SA 4.0), https://en.wikipedia.org/wiki/Narcissus_(Caravaggio)#/media/File:Narcissus-Caravaggio_(1594-96)_edited.jpg](/images/narcissus.jpg)
