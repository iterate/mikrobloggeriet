# LUKE-8 - Et juleevangelie om håndarbeid
​Nesten alt jeg gjør på jobb foregår digitalt. Jeg jobber digitalt, hobbyene mine er digitale, resultatene kan bare sees digitalt, og når jeg reiser meg opp og går blir det jeg har gjort igjen. Det fikk meg til å ville plukke opp en hobby som resulterte i noe håndfast som jeg både kunne se fysisk mens jeg jobbet med det, og ikke minst se resultatene av etterpå. Noe jeg kan holde opp og si "Se! Dette laget jeg".

Dermed vil jeg gjerne slå et slag, et lite juleevangelie om dere vil, for konseptet håndarbeid.

Søm og strikk er to måter å skape et klesplass på som kan virke ganske like. I alle fall trodde jeg det da jeg tok dem begge opp som covid-hobbyer. Jeg er tross alt, i likhet med mange andre her skulle jeg tippe, glad i og ganske flink til å følge algoritmer og/eller oppskrifter og gjøre ting nøye.

Når du syr, må du først dekonstruere et plagg du ønsker (eller betale noen for å gjøre dette for deg), fra et tredimensjonalt plagg som former seg rundt deg, til en samling todimensjonale flater. Deretter må du finne et materiale som passer i form, størrelse, farge, tekstur, og styrke, klippe det til i formene du trenger, og finne en måte å sette dette sammen igjen. Dette må gjøres på riktig måte og i riktig rekkefølge slik at du til enhver tid sjuler sporene dine. Litt som et puslespill.

Strikking på den andre siden er som 3D-printing, du vever materialet ditt direkte inn i den endelige formen det skal ta. Du finner en oppskrift, regner deg frem til mengde materiale du trenger, sammensetning fiber, og farge, og krysser fingre og tær for at du regnet riktig og ikke må kjøpe mer garn underveis, for å legge til mer underveis kan du bare glemme.

## Hvordan?
Selve jobben med søm er raskere, det er en del forberedelser men hvert steg er ikke så langt eller komplisert, så lenge du bruker en symaskin. Det er også bare fantasien og evner (og budsjett) som setter grenser for hva du kan lage. Men, med alle forberedelsene det krever er det så mye setup at du fort vil gjøre alt sammen på én gang. Du havner fort i flytsonen, så da sitter du der til du er ferdig, før du plutselig ser opp. Det er mørkt ute, du har ikke drukket på 6 timer, du har vondt i ryggen og har glemt å spise middag. Men, plagget ble ferdig. Det er ikke en hobby som krever veldig mye tankekraft, men det krever nok konsentrasjon til at det er vanskelig å gjøre noe annet samtidig. Du KAN ha laptopen ved siden av deg med en film på, men du ender nok opp med å enten ignorere den, eller pause den og finne frem oppskriften din i stedet.

Strikk derimot, tar utrolig lang tid. Time opp og time ned med repetative bevegelser, der du saaakte men sikkert konstruerer plagget ditt. Det går kanskje saktere, men det er også den ultimate "gjøre noe med hendene mens du tenker på noe annet" oppgaven. Du kan velge å lage noe med akkurat nok variasjon til å holde deg interessert, men ikke så vanskelig at du må tenke veldig mye. Det er noe å gjøre med hendene mens du ser film, serier, eller føler du bare må fikle med noe. Det er også utrolig lett å gjøre bare litt av gangen, og ikke minst. **Du kan gjøre det sittende tilbakelent i sofaen**.

Så hva er riktig for deg? Det kommer litt an på. Med søm kan du lage uendelig mye greier, og du lærer mye som er nyttig i forhold til klær du allerede har. Legge opp bukser, ta inn eller legge ut klær som er for store eller for små, legge til lommer på klær som ikke har det men burde. Men det er en "IKKE SNAKK TIL MEG JEG ER OPPTATT" hobby, der du gjør skippertak og er sliten og støl etterpå. Opp i mot strikk, der du sitter på sofaen og sipper kaffe og har noe å holde på med i stedet for å scrolle på telefonen samtidig som du også ser på TV. Det sies også at dette er en måte å holde hendene opptatt mens du sitter i videomøter som ikke er å fikle med en hårstrikk, en kopp, eller brillene sine, men dette ville jeg sett an stemningen på. Så må du også bare huske å aldri gjøre noe feil, for gjør du noe feil i strikk kan du som regel bare glemme å reparere det, du må rekke opp alt du har gjort ned til feilen for å gjøre det på nytt. Og så tar det gjerne et par uker å lage noe, mot et par kvelder med symaskin.

For en ekstra bonus, om du har et lite barn og to katter og/eller er i situasjoner der du plutselig må legge fra deg alt du holder på med og gå, er strikketøy ganske mange ganger lettere å kaste fra seg. Ingen "katt sitter fast i symaskin" redsel.

Uansett, ender du opp med noe håndfast du kan vise frem etterpå og si JEG HAR LAGET DETTE! Og uansett hvor brukbart det ble, så er det en veldig fin følelse når du ellers bare jobber digitalt.