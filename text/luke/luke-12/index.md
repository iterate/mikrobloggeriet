# LUKE-12 - Anbefalinger fra 2023

Jeg velger å bruke luken min på å skrive en slags oppsummering og anbefalinger fra ting jeg har likt i 2023. Ganske så fritt etter hva jeg kommer på en mandags ettermiddag.

Jeg koste meg veldig med Lincoln Highway av Amor Towles i sommer, så mye at jeg endte opp med å også lese de på andre bøkene han har gitt ut. Den handler om to brødre som flykter fra fortiden sin i midtvesten og setter kursen mot California, men blir raskt innhentet av den og må sette kursen mot New York i stedet.

Jeg fortsetter med å anbefale ting som er et par år gamle, Susanna og David Wallumrød laget et veldig flott live-album i 2021, [Live](https://open.spotify.com/album/2N4w09JwLgzfHgNn176TsB?si=Bf1X4MV8RPWUDUY_02QD6Q). Rolig og stemningsfullt.

Ferskere og mer fart får du med Andre Rolighetens [Marbles](https://open.spotify.com/album/7ip5VnRijtXTZdtCxsmOth?si=6llFcf66Q5SsrZOWFLwWzg).

Det er kanskje litt rart å kåre den til årets beste TV-serie, når bare halvparten rekker å komme ut i 2023, men det er utrolig gøy at Fargo endelig er tilbake (i Norge finner du den på HBO Max). Det er en antologiserie, det vil si at hver sesong er sin egen lille historie med nye karakterer, så selv på sesong 5 er den et friskt pust. Det de har til felles er at de alle er i Minnesota-området og tar med seg noe av stilen, og brutaliteten, til spillefilmen. Som jeg leste et sted, sesong 5 er en god blanding av "Hjemme Alene" og "True Detective".

Til slutt en faglig anbefaling, Kent Beck har gitt ut en ny bok Tidy First? Her er spørsmålstegnet viktig, når skal man ryddige i koden? Når det er avklart, du må gjøre det som lønner seg mest, kommer det en rekke tips til hvordan rydde. Les mer på [substacken hans](https://tidyfirst.substack.com/).