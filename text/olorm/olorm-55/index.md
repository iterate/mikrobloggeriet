# OLORM-55: Bør du lære deg Vim?

Jeg har skrevet mange ikke-tekniske tekster i det siste.
Nå vil jeg skrive en teknisk.

I dag vil jeg adressere om du bør lære deg Vim.

Men jeg vil snakke om Vim ved å ikke snakke om Vim.

| Spesialtilfelle         | Generelt spørsmål                                           |
|-------------------------|-------------------------------------------------------------|
| "Bør jeg lære meg Vim?" | "Bør jeg lære meg ting som ikke umiddelbart gir meg verdi?" |

## Det er mange ting du kan lære deg

Kanskje du lurer på [slaveri i Libya].
Kanskje du vil [spille] [gitar].

[slaveri i Libya]: https://en.wikipedia.org/wiki/Slavery_in_Libya
[spille]: https://www.youtube.com/watch?v=fX5USg8_1gA
[gitar]: https://www.youtube.com/watch?v=1w7OgIMMRc4

Mange kule ting tar tid å lære seg.

## Å lære vanskelige ting endrer deg

Når noe går veldig fort å lære kan det bety at læringsopplegget er helt fantastisk og du har hatt en vanvittig læringsfart.
Det kan også bety at du egentlig kunne tingen fra før av, og har du har lært en ny måte å uttrykke et konsept du allerede kan.

Det en type vanskelige ting som er vanskelige uten at du egentlig _burde_ trenge å lære deg det.
Hvis du sitter og må huske 29 steg for hvordan du prodsetter kode kan det ta lang tid å lære seg, uten at du har lært deg en nyttig, ny ferdighet.
Kanskje kunne de 29 stegene vært automatisert bort?

Det finnes en annen type vanskelige ting som er vanskelige fordi de er ting du ikke har gjort før.
Du prøver deg, tenker at dette høres interessant ut.
Du kaster deg ut i det.
Så skjønner du _ingen verdens ting_.
Så føler du _ingen mestring_.

Da kan du velge én av to ting: du kan avfeie det du prøvde, og sette det som et ikke-mål å lære seg.
Eller du kan jekke ned selvbildet.
Innse at du har noe å lære.
Prøve å nå et enklere mål i samme retning.

Denne typen vanskelige ting _endrer deg_ i læringsprosessen.
Du går inn som én person, og går ut som en annen person: en annen person _som kan mer_.
Du føler ikke lenger at det er ukjent, skummelt og vanskelig---det som startet som ubegripelig er nå håndfast.
Det har blitt en hammer du kan bruke til ting, uten at du tenker på hvordan du holder hammeren.

## Mange vanskelige ting på én gang?

Jeg har noen ganger overvurdert min egen kapasitet til å lære.
Jeg setter meg et ambisiøst mål.
Så gjør jeg ikke det ferdig, og starter med flere andre ambisiøse mål samtidig!
Så blir jeg irritert fordi jeg ikke får framgangen jeg ønsker, og ingen prosessene _blir ferdig_.
De flyter rundt uten at jeg føler at jeg har kontroll på tingene.

Fra dette har jeg lært at simultankapasiteten min for vanskelige ting er én.

Jeg vil ha én vanskelig ting å jobbe med, og noen lette på siden.
Da fungerer jeg bra.
Hvis jeg har en god dag, jobber jeg på den vanskelige tingen.
Hvis jeg har en dårlig dag, jobber jeg på den enkle tingen.

## Hva lærer du for tiden?

Hvor står du nå?
Hva skulle du ønske at du ble bedre på?

Det er lure spørsmål å stille seg selv!
Det er også lure spørsmål å diskutere med en mentor.
Når du har tenkt over hva du faktisk ønsker å lære, er det lettere å lære.

## Oppfordring: ha én vanskelig ting du jobber med å lære deg

Så, velg deg en vanskelig ting du _vil lære_!
Uttrykk for deg selv hvorfor du vil lære tingen.
Si til deg selv hva du vil gjøre når du har har fått kontroll på tingen.
Det motiverer!

Så kan du velge å dele målet med andre hvis du vil.

## Så, bør du lære deg Vim?

Å lære seg Vim gir null verdi den første måneden.
Og null verdi den andre måneden.
Men etter hvert snur det, og du er _mer_ effektiv med Vim enn med piltaster og mus.

Jeg estimerer at jeg navigerer og redigerer 10-50 % raskere med Vim-bindings i editoren min enn jeg gjør uten.

Så hvorfor la jeg inn innsatsen?
Jeg så en person redigere kode mye raskere enn meg, og tenkte at "hmm, jeg har lyst til å lære det".
Så prøvde jeg av og på ganske lenge før ting satt i fingrene.

Jeg har fremdeles mye å lære om Vim, men nå er de tingene lettere å lære.
Jeg er over kneika, og kan lære meg én og én liten ting.

I går lærte jeg meg for første gang find replace, ala `:%s/Vim/Programmering i Zig/g`.
Da satte jeg av en halvtime, leste litt manual, og fikk brukt find replace.

Og ikke lær deg Vim fordi noen har sagt det.
Velg én vanskelig ting du ønsker å lære.
Kanskje noe en person du har sett allerede behersker, da vet du at det er mulig.

Leke, _lære_, lage har en gang i tiden vært mottoet til Iterate!

---Teodor
