# OLORM-33: Et første møte med CICD

> Alle kan Github actions, ikke sant?
> Og YAML, det må da folk ha hørt om.

Nope!
Vi utviklere må lære nye ting hver dag.
Det er en fantastisk mulighet; hvis vi kontinuerlig lærer nye ting, kan vi bli skikkelig flinke.
Det er også en byrde: det finnes så ufattelig mange ting vi må lære oss.

Jeg har nettopp satt opp CICD på Mikrobloggeriet.
Her er mine erfaringer.

## Hva er CICD?

Først, la oss definere hva vi snakker om.

- **Continuous integration** (CI) handler om at vi _kontinuerlig sjekker om systemet vårt fungerer når vi endrer det_.
  I Mikrobloggeriet betyr CI "Vi kjører alle enhetstestene på alle commits".
- **Continuous delivery** (CD) handler om at vi kontinuerlig oppdaterer det kjørende systemet.
  Vi kan sette koden vår i produksjon når vi vil.
  I Mikrobloggeriet betyr CD "Vi setter setter automatisk alle endringer i produksjon hvis testene er grønne".

## Om å kode på mikrobloggeriet

Når jeg har jobbet med Mikrobloggeriet-koden har jeg fulgt noen prinsipper:

1. Vi skal se produktverdi før vi legger mye jobb i koden.
   Hvis ingen vil skrive mikroblogger, skal vi heller ikke lage et stort system for mikroblogging.
2. I koden skal vi _vente med å abstrahere_.
   Vi vil heller ha for spesifikk enn for abstrakt kode.

Jeg synes det har fungert bra til nå.
Men det har gitt noen utfordringer:

1. Vi lagde mikroblogg med 41 innlegg før vi skrev en eneste enhetstest.
2. Da den første andre personen enn meg skulle prøve å spinne opp koden, ble det trøbbel.

Da er det på tide å sakke ned!
Jeg ville da få til følgende:

1. Kodebasen legger opp til at man kan skrive tester og jobbe mot testene lokalt.
2. Testene kjører mot hver commit på Github (CI)
3. Vi prodsetter automatisk kode når testene er grønne (CICD)
4. Kodebasen inneholder ingen uferdig eller ubrukt kode ("clean code")

## Noen refleksjoner om CICD

Hva synes jeg om CICD etter å ha prøvd litt?

**Utrolig fint å kunne lene seg på grønne tester i commit-loggen.**
Det gir meg ro!

**Testene kjører dobbelt!**
Jeg kjører både testene gjennom Github Actions og i selve bygget (i Docker).
Det føltes litt rart å velge det, er ikke dette duplisering?
Jeg vil kjøre testene i en GH Action fordi da får jeg god tilbakemelding på _hva, spesifikt_ som feiler.
Og jeg kjører testene mine i Docker i bygget for å unngå at koden blir prodsatt hvis testene feiler.
Jeg kunne kanskje sagt at "prodsetting skal vente på at alle sjekker er ferdig".
Men jeg synes det jeg har funker helt fint, og nå vet jeg i tillegg at alle ganger jeg bygger med Docker lokalt er testene grønne.

**Github Actions og YAML er noe man må lære seg!**
Her er en start:

- For å starte med GH actions, legg til én fil: `.github/workflows/test.yml`

- Her er et minimalt grønt eksempel:

  ```yaml
  name: Run tests
  on: [push, pull_request]
  jobs:
  Testing:
      runs-on: ubuntu-latest
      steps:
      - run: echo success!
  ```
  
  Hvis du legger til denne i repoet ditt, bør du se en liten grønn prikk ved siden av commit-ene dine.
  
- Her er et minmalt rødt eksempel:

  ```yaml
  name: Run tests
  on: [push, pull_request]
    jobs:
      Testing:
        runs-on: ubuntu-latest
        steps:
          - run: FAIL
  ```
  
  Eksempelet feiler fordi `FAIL` ikke er en systemkommando.
  I stedet for `run: FAIL` kunne man kjørt `run: go test`, `run: npm test` eller `run: clojure -A:run-tests`.
  Da skal `go test` returnere systemkommando 0 hvis alt er OK, og noe annet enn 0 hvis testene feiler.

## Er testing og CICD verdt innsatsen?

Min konklusjon så langt er _ja_.
Hvis man ikke har god testdekning og kontroll på hvilke commits som er grønne og røde, blir det utrygt å skrive kode.
Og når det er utrygt å endre kode, er det vanskeligere å komme framover på produktet.

<!--
  Kommentar: jeg synes avsnittet over blir litt for bastant.
  Det svarer ikke på _når_ man bør innføre CICD.

  Jeg innførte CICD da jeg skulle få med meg flere på jobbing.
  Kanskje det er en OK tommelfingerrelegel?
-->

## Hva er dine erfaringer med CICD?

CICD er ikke noe vi lærer om på universitetet.
Det var i alle fall ikke noe jeg var innom.
CICD handler om hvordan vi jobber sammen _i praksis_.

- Har du vært på prosjekter hvor CI eller CD har latt deg jobbe mer effektivt?
  Hvorfor?
- Har du innført CI eller CD på et prosjekt noen gang?
  Hvordan har det vært?

Jeg vil gjerne høre!
Dette er noe jeg tror det er lurt at vi snakker om og deler erfaringer om.

—Teodor
