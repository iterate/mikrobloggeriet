# OLORM-50: For mye opsjonalitet

Hvor mye bør man eksperimentere i bredden?
Når bør man smalne sammen?

[design thinking]: https://www.designcouncil.org.uk/our-resources/framework-for-innovation/

I [design thinking] snakkes det om _expandering_ (_expand_) og _kontrahering_ (_contract_).

- Under _ekspandering_ dyrker vi forskjeller.
  Vi trenger først å _finne muligheter_ før vi kan begynne å gjøre ting.
- Under _kontrahering_ utforsker vi én retning.
  Vi tar en løst formulert idé og gjør den ekte.

Så hva er _opsjonalitet_?
En _opsjon_ er noe du kan velge å gjøre.
_Mye opsjonalitet_ er bredt handlingsrom.
Du har mange ting du kan velge å gjøre.
_Lite opsjonalitet_ er smalt handlingsrom.
Du har én eller ingen ting du kan gjøre.

## Symptomer på for lite opsjonalitet

Når det gjøres én bred beslutning tidlig og den følges slavisk, hvordan vet man at man gjør rett ting?
I produktsammenheng snakkes det om "outcome over output".
Målene du setter bør være _effekter du vil oppnå_, ikke _ting du skal gjøre_.
Hvorfor?
Fordi målet er ikke at det gjøres jobb.
Målet er å løse problemer!

Når jobben blir målet, er typisk problemet for lite opsjonalitet.
I stedet for å løse problemer, gjør vi oppgaver.

## Symptomer på for mye opsjonalitet

Så, hva skjer når du får for mye opsjonalitet?

- Du tenker på mange forskjellige problemer som ikke har så mye med hverandre å gjøre.
- Ting faller i glemmeboka.
- Du får ikke fullført ting du begynner på.
- Du føler at du mister oversikt.

## Begrens work in progress!

Når du har for mye opsjonalitet, må du begrense work in progress.
Du må begrense hvor mange ting du driver med samtidig.
Det gjør du ved å si nei!

Men du trenger ikke si "nei, det kommer jeg ikke til å gjøre, det du spør om er dumt".
Fordi det er ikke det du mener.
Det du mener er å si at du ikke har kapasitet til å _begynne å se på dette nå_.

## Kutt scope

For mye opsjonalitet _for jobben du gjør_ betyr at du gjør for mange ting på én gang.

Det kan også være for mye opsjonalitet _i produktet du lager_.

I Mikrobloggeriet har vi støtte for temaer.
Du kan scrolle nederst på forsiden og velge tema.
Det synes jeg er gøy!
Vi har laget oss handlingsrom til å eksperimentere med temaer.

I dag lager denne eksperimenteringen friksjon.
Olav og Neno har jobbet med stilsetting av nettsiden.
I det arbeidet har ikke temasystemet vært til nytte—det har vært til hinder.

Hva kan vi gjøre?
Én mulighet er å slette temasystemet og begynne på nytt.

I kodespråk er temasystemet en _dårlig abstraksjon_.
Temasystemet _skulle_ abstrahere spesifikke temaer vekk fra generelle regler.
I praksis er abstraksjonen _for lite fleksibel_, fordi Neno og Olav ikke får gjør det de ønsker.

## Har du passe mye opsjonalitet i hverdagen?

Hvis du har for lite opsjonalitet kan du utfordre oppgaver og spørre _hvorfor_ dette skal gjøres.
Hvis du har for mye opsjonalitet, kan du si nei til jobb eller kutte variasjon i produktet du lager.

## Vil du ha mer lesestoff?

Les [Let a 1,000 flowers bloom. Then rip 999 of them out by the roots.] av Peter Seibel.
Den er bra!

[Let a 1,000 flowers bloom. Then rip 999 of them out by the roots.]: https://gigamonkeys.com/flowers/

—Teodor, 2024-02-09
