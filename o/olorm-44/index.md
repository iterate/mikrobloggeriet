# OLORM-44: HTMX

Jeg er for tiden urimelig opptatt av HTMX.
Hvorfor?

1. Hypertekst er en enkel mental modell som lener seg på at nettlesere skal gjøre jobben.
2. Med HTMX kan du skrive ren statisk HTML så lenge det holder, og innføre litt og litt dynamikk der det trengs.

Dette gjør at du kan levere interaktive nettsider i alle programmeringsspråk som egner seg til å skrive en HTTP-server.

Du slipper i tillegg å håndtere tilstand på klienten: med HTMX har du kun tilstand på serveren.

Da visker vi bort skillet mellom server og klient.
Du lager en webapplikasjon, og kan bruke én teknologi for å lage alt.

Denne fordelen får du også hvis du allerede bruker Javascript, språket som _kan_ kjøre direkte i nettleseren: i stedet for å skrive en server og en klient, skriver du kun én webapplikasjon.
Én applikasjon er lettere å vedlikeholde enn to.

Jeg synes ofte det er rart å snakke med folk om hypertekst.
Jeg synes hypertekst er en ufattelig god teknologi---vi bygger opp internett som et sett med dokumenter, der dokumenter kan lenke til andre dokumenter.
Informasjon står først, systemer og kode er en detalj.
Dokumentene er det vi leverer.
Dokumentene er det brukerne våre tar i.

Men å bruke HTMX krever at man tenker nytt!
Som ofte er tilfellet når man jobber med teknologi.
Det er mange nye ting man kan lære seg, hvilken bør man velge?
For 2024, vurdér HTMX.
Ordet "hypertekst" ble brukt av Ted Nelson i 1967.
Jeg har tro på en comeback.

Færre, enklere verktøy for en enklere utviklerhverdag.

Lær mer om htmx på [htmx.org].

[htmx.org]: https://htmx.org/

—Teodor
